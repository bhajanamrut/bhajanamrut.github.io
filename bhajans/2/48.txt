उभा कसा राहिला विटेवरी

उभा कसा राहिला विटेवरी । 
पंढरीचा विठ्ठल कुणी पाहिला ॥ध्रु.॥

अंगी शोभे पितांबर पिवळा ।
गळ्यामध्ये वैजयंती माळा ।
चंदनाचा टीळा माथी शोभला ॥१॥

चला चला पंढरीला जाऊ ।
डोळे भरुनी माउलीला पाहू । 
भक्ती मार्ग आम्हाला त्याने दाविला ॥२॥

ठेवूनिया दोन्ही कर कटी ।
उभा हा मुकुंद वाळवंटी ।
हरिनामाचा झेंडा तिथे रोविला ॥३॥

बाळ श्रावण प्रार्थी आता ।
नका दूर लोटू पंढरीनाथ ।
तव चरणी हा देह सारा वाहिला ॥४॥