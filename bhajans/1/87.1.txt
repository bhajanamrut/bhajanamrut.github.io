आदीशक्तीचे कौतुक मोठे

आदीशक्तीचे कौतुक मोठे भुत्या मज केले ।।धृ।।

पंचभुतांचा देह पोत हा त्रिगुण गुणी वळीला, 
चैतन्यांची ज्योत लावूनी प्रज्वलित केला, 
चित्त स्नेह प्राणवायुने त्याला स्थिर केले ।।१।।

उदर परडी घेऊनी हाती ब्रह्मांडी फिरवी, 
लक्ष चौऱ्यांशी घरची भिक्षा मागविली बरवीं, 
ज्या ज्या घरची भिक्षा केली ते ते घर रचिले ।।२।।

सकाम काल कवडया यांच्या माळा मम कंठी, 
कर्म फळांचा कुंकूम मळवट माझ्या लल्लाटी, 
पीडा, बाधा, शकून सांगूनी लोका भुलविले ।।३।।

आदीशक्तीचा असा मी भुत्या नाम वासुदेव, 
मागुनी जोगवा सद्गुरु चरणी धरिला दृढभाव, 
आदीशक्ती ही मजला वळली भूतेपण नेले ।।४।।
