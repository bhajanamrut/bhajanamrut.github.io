संगीत सत्यनारायण

।। संगीत सत्यनारायण ।।

१. सत्यनारायणा, पुजा मी घातली,
पाहूनी तुजला हरखून गेलो,
धुंद झालो मनी, देवा धुंद झालो मनी ।।ध्रु।।

चौरंगावरी तुज बैसविले,
करदळीने तुज सजविले,
गंध फुलानी शोभा केली,
पूजिले मनोमनी देवा SS ।।१।।

पाच कथा वाचोनिया, भक्तासी ऐकवी,
तीर्थ प्रसाद घेऊनी भक्त, नमन तुझे करिती,
ज्यानी ज्यानी पुजा केली, सुखी ते जाहले,
ज्यानी पुजेचे, मनी ठरविले, दुःख मुक्त झाले ।।२।।

२. सत्य देवाची ही कथा, कशी घडली तुम्ही ऐका,
सत्य देवाचा हा वसा, दुःख मुक्त करीतो कैसा ।।ध्रु।।

ह्या भुतलावरती दुःख मुक्त करणारे जे व्रत
भगवान विष्णूने नारदासी सांगितले ते असे ...
एक दरिद्री ब्राह्मण, फिरतसे वण वण,
त्यासी नारायण, भेटून करती हे कथन,
ह्या भूतला वरती, हेच श्रेष्ठ एक व्रत,
दुःख दरिद्र हारती, सुख नांदते घरात ।।१।।

हे व्रत कसे करावे, व केव्हा करावे,
असे विचारता, देव म्हणतात ...
गहू तांदूळाचा रवा, सवा पास हो घ्यावा,
साखर घ्यावी पास सवा, शिरा प्रसाद करावा,
जमवूनी इष्ट व बांधवा, सान्या लोकांना वाटावा,
दर मास पौर्णिमेला कार्याच्या आरंभीला,
जो कोणी व्रत केला, तो गाठील स्वर्गाला ।।२।।

३. देवाची करूणा कशी अगाध आहे ते पहा,
ह्या भूतलावर, पशु, पक्षी, प्राणी,
तोची निर्माण करतो, व तहान भूक ही तोच भागवतो,
पाखराला निर्माण करतो, व त्याच्या चोंचीत
दाणं देखील तोच देतो
ह्या कथेत मोळी विक्याला तहान त्यानीच निर्माण केली,
तहानेच्या कारणे बोलावून घेतले व दृंष्टातही दिला
व देवानेच पुजेची आज्ञा दिली ...
कसे अघटीत घडते पहा हो SS
सत्य देवाची, होता आम्हावर कृपा ।।ध्रु।।

एक मोळीविक्या तहानेला,
पाण्यासाठी, विप्रा घरी आला,
चालू होती, देवाची कथा,
प्रसाद घेतला, सांगुनी, आपुली मनाची व्यथा ।।१।।

मोळीविक्यानी मनोमन कथा श्रवण केली व
तीर्थ प्रसाद घेऊनी, सत्यनारायणासी मनाच्या व्यथा
मांडल्या व आपल्या कामासाठी निघाला पुढे
मनी व्रत करण्याचे ठरविले,
त्यासी द्रव्य दुप्पट प्राप्त झाले,
वचनानुसार व्रत त्यानी केले,
त्याचे दारिद्र सारे हरपले ।।२।।

४. ह्या सृष्टीचा निर्माता तोच आहे, त्याला तुम्ही विष्णू म्हणा,
किंवा कृष्ण म्हणा, अर्थात करता करविता तोच आहे,
पण आजच्या कलियुगातला मनुष्य प्राणी, ह्या देवाला
भूलवून आपला स्वार्थ साधण्याचा प्रयत्न करीत आहे ...
देव घडवितो मनुष्याला, तोची फसवितो देवाला ।।ध्रु।।

नैमीशारण्य सुत मुनी, सांगताती ऐका कहाणी,
एक लबाड, ढोंगी वाणी, सदा करी देवासी मागणी
पुरे होता मनोरथ सारी, देवासी पाठ करी ।।१।।

मागितल्या-नुसार देवानी प्रत्येक वेळी साधूवाण्याची
इच्छा पूर्ण केली, परंतु प्रत्येक वेळी साधूवाण्यांनी
सत्यदेवाच्या पुजेला टाळले ...
सत्यदेवाच्या कृपेने, प्राप्त झाले कन्या रत्न,
म्हणोनिया, ते परके धन, टाळियले व्रत पावन,
कन्येच्या विवाह काळी, साधू वाणी वचन टाळी ।।२।।

साधूवाण्यानी व्रताची सतत टाळाटाळ केली,
म्हणूनी कारावास भोगावा लागला
इथे लीलावती सत्यानारायणाला शरण गेली,
व पतीकडून सत्यनारायणाची क्षमा मागितली,
सत्यदेवाच्या कृपेने साधूवाणी कारावासातून मुक्त झाला ...
सत्य देवाच्या कोपाने, कारावास आले भोगणे,
सत्य देवाच्या कृपेनी, मुक्त झाला साधूवाणी,
प्राप्त झाले, धन-दुप्पट, तरी मनी राहिले कपट ।।३।।

५. साधू वाणी आपला जावयासह, सत्यनारायणाच्या कृपेने
आपल्या नगरासी जाता झाला. पती व जावयाची नगरासी
येण्याची वाणी ऐकून, लीलावतीने सत्यनारायणाचे पूजन केले
व तीर्थ-प्रसाद घेऊन पती दर्शनास निघाली,
तिच्या पाठोपाठ तिची कन्या कलावती सत्यनारायणाच्या प्रसादाचा
त्याग करून पती दर्शनासी जाती झाली सत्यदेवाच्या अवकृपेने
तिचा पती दिसेनासा झाला,

पती दिसेनासा झाला म्हणोनी कलावती,
अश्रू ढाळी आक्रोशाने ।।ध्रु।।

पाहवेना दुःख कलावतीचे, ऐकूनी निश्चय सतीजाण्याचे ।।१।।

लीलावती व साधूवाण्यासी आपल्या कन्येचे दुःख पाहवेनासे झाले
व दोघे सत्यनारायणाला शरण गेली. इतक्यात आकाशवाणी झाली
हे साधू वाणी तुझ्या कन्येने माझया प्रसादाचा त्याग केला व
माझ्या कोपामुळे तिला हे दुख प्राप्त झाले जर तुझी कन्या माझ्या
प्रसादाचे सेवन करील तर तिचा पती तिला पुन्हा प्राप्त होईल
सुचेनासे झाले आईवडीलांसी, शरण जाती सत्यदेवासी ।।२।।

सत्यनारायणाच्या आज्ञेनुसार कलावती प्रसाद सेवन करून
येती झाली व तिचा अदृश्य झालेला पती पुन्हा
प्राप्त झालेला पाहून ... सान्या गणगोतात आनंदी आनंद पसरला

(दरबारी)
आनंदी आनंदी चोहीकडे, सत्यदेवाच्या कृपेने,
प्रसाद सेवन करूनिया, पती दर्शनासी आली कलावती,
मनोरथ पूर्ण होई सकलांचे, जे कोणी हे व्रत आचरले ।।३।।

६. अंगध्वजाच्या नगरात होता लक्ष्मीचा वास
सुवर्णाचे होते राज्य, शंभर मुले त्या राजास ।।ध्रु।।

अंगध्वज राजा सुखानी, राज्य करीत होता
त्याच्या राज्यात कोणीही, दुःखी नव्हता
जणु काही ते राम-राज्यच होते परंतु अहंकार ...
फिरता फिरता शिकारीला, अरण्यात गेला राजा,
गोपाळांने केली होती, सत्यनारायणाची पुजा ।। १ ।।

राजास मान म्हणोनी, प्रसाद देणे केला,
राजाच्या गर्वाने, तो प्रसाद नाकारीला
कोप झाला सत्यदेवाच्या, पुत्र नाहीसे झाले हो SS,
सुवर्णाचे राज्य ज्याचे, धूळीस मिळाले हो SS ।।२।।

राजा रडकुंडीला आला, सत्यदेवाला शरण गेला,
गोपाळांना भेटूनिया, प्रसाद सेवन केला ।।३।।

राज्य वापस आले त्याचे, पुत्र ही त्यासी भेटले हो,
सत्य देवाच्या प्रसादाने, दुःख मुक्त झाले हो ।।४।।

सत्यदेव, कालईश, सत्य नारायण तूची,
आलो आम्ही शरण तुला, असो तुझी कृपा दृष्टी ।।५।।

(भैरवी)
सत्य देवाचे व्रत हे पावन ।।ध्रु।।
श्रवण करावे भक्तजन सात जन्माचे होईल कल्याण ।।१।।
ज्यानी केले मनोमन होती प्रसन्न सत्यनारायण ।।२।।
जय नारायण श्री सत्यनारायण

गजर
श्री कृष्ण गोविंद हरे मुरारी
श्री सत्यनारायण वासूदेव
