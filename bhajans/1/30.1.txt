विठ्ठलाच्या पायी वीट झाली भाग्यवंत

विठ्ठलाच्या पायी वीट झाली भाग्यवंत,
पाहाताची होती दंग, आज सर्व संत ।।धृ।।

युगे अठ्ठावीस उभा विठू विटेवरी, 
धन्य झाली चन्द्रभागा धन्य ती पंढरी, 
अनाथाचा नाथ हरी असे दयावंत ।।१।। 

कुठली ती होती माती, कोण तो कुंभार, 
घडवीता उभा राही, पाहा विश्वंभर, 
तिच्यामुळे पंढरपुर, झाले किर्तीवंत ।।२।। 

पाहुनिया विटेवरी, विठू भगवंत, 
दत्ता म्हणे मन माझे, होई येथे शांत, 
गुरुकृपे साधियला मी, आज हा सुपंथ ।।३।।
