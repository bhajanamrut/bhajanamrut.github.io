चला जाऊ या तुळजापुराला

चला जाऊ या तुळजापुराला 
अंबामातेचे दर्शन घ्यायाला 
माता पावेल आम्हा सर्वांना ।।धृ।। 

कल्लोळांत करु या स्नान 
गाय मुखी घेऊं आचमन 
मग जाऊ गाभा, पाहु उभी अंबा 
सद्भावे नमु चरणाला ।।१।। 

हळदी कुंकुवाचा मळवट भाळी 
अंबामातेच्या शोभे कपाळी 
पाहूनिया हो ध्यान, उंचावली ही मान 
अंबामातेचि स्तुती गायाला ।।२।। 

अष्टभुजा येथे उभी आहे 
सर्व भक्तांना वर देऊं पाहे 
एकदा घ्या हो दर्शन, चुकवा संसार बंधन 
पाहुनिया अंबा चरणाला ।।३।।
