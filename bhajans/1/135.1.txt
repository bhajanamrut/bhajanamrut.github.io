कशासाठी येवू देवा तुझ्या मंदिरात

कशासाठी येवू देवा, तुझ्या मंदिरात,
मुर्ति तुझी असते, माझ्या नित्य अंतरात ।।ध्रु।।

कधी नाही आलो, तुझिया कथा कीर्तनाला,
कधी नाही हातून माझ्या, दानधर्म झाला,
गंध फुल नाही जवळी, तुझ्या पूजनाला,
भक्ति भाव जाणुनी घे, तूं बसे जो उरात ।।१।।

कर्म थोर हे गीतेचे, सार जाणतो मी,
नित्य सर्व कर्मा मधे, तुला पाहतो मी,
कर्म रूप सेवा तुझिया, परि वाहतो मी,
इथे रंगलो मी देवा, भक्तिच्या रसात ।।२।।
