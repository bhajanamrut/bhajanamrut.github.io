निघालो घेऊन दत्ताची पालखी

दिगंबरा दिगंबरा श्रीपाद वल्लभ दिगंबरा, 
दिगंबरा दिगंबरा श्रीपाद वल्लभ दिगंबरा, 

निघालो घेऊन दत्ताची पालखी, 
आम्ही भाग्यवान आनंद निधान,
झुलते हळुच दत्ताची पालखी ॥धू॥ 

रत्नाची आरास साज मखमली, 
त्यावर सुगंधी फुले गोड ओली 
झुळूक कोवळी चंदनासारखी ॥१॥ 

सात जन्मांची ही लाभली पुण्याई 
म्हणून जाहलो पालखीचे भोई 
शांतमय मूर्ति पहाटे सारखी ॥२॥

वाट वळणाची जीवाला या ओढी 
दिसते समोर नरसोबाची वाडी 
डोहियांत गंगा जाहली बोलकी ।।३।।