भस्म सुशोभित कोमल काया

भस्म सुशोभित कोमल काया, द्वारी आला हा यती 
मागतो भिक्षा ओम भवती ।।धृ।।

त्रिभुवन सारे जेवू घाली, पालन पोषण सर्वा वाली 
पंचभुते हि सृष्टी सारी, खेळे ज्यांचे हाती ।।१।।

काम धेनुचा मंगलवास, इच्छित जे ते मिळते त्यास 
परि हा हिंडे दारोदारी, त्रैल्योकाचा पती ।।२।।

दशावतारे जन्म घेवुनि, थकलासे हा रक्षुनि अवनी 
अजुनहि धावे संकट पडता, शोधित दारे किती ।।३।।

अघटित करणी गुरुरायाचि, नाही कोणाला समजायाचि 
कष्ट तनुला कांही असावे, असेल ज्यांचे मती ।।४।।
