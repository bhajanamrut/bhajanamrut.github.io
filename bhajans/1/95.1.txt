हळदीवरी कुंकू शोभे अंबाबाईला

हळदीवरी कुंकू शोभे अंबाबाईला 
बुक्का लावुनी हार घालू माझ्या आईला ।।धृ।।

नेसली ऐसी पैठणी पिवळी, अंगी लालिका काचोळी 
मस्तकी मुगुट शोभा देती, काजळ नयनाला ।।१।।

सिंहासनावर बैसुनी अंबा, लक्ष चहुकडे देते 
कुंकू बुक्का घेऊनी आले, भक्त दर्शनाला ।।२।।

गोट पाटल्या घालुनी हाती, मंगळसूत्र घाली गळा 
अंबे शोभा देती तुझ्या, नथ नाकाला ।।३।।

पाट रांगोळ्या समई लावु, आईच्या भोजनाला 
पंच पक्वान्ने भोजनासाठी, विडा मुखाला ।।४।।
