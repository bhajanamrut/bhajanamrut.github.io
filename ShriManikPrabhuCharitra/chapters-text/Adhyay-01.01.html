<BR/>
<H2>॥ श्री सद्गुरु माणिकप्रभु प्रसन्न ॥ </H2>

<h2>उपोद्घात</h2>

<h3>१.१ - मंगलाचरण</h3>

श्रीप्रभूंची "भक्तकार्यकल्पद्रुम" ही ब्रीदावळी 
ग्रंथारंभी दिली आहे. वाचकांनीं ती लक्ष्यपूर्वक अवलोकावी. 
हिची घोषणा कित्येक वर्षांपासून आजपर्यंत अव्याहत चालू आहे. 
श्रीप्रभु संप्रदायाचें सारसर्वस्व यांत सांठविलेलें आहे. म्हणून 
सांप्रदायिकांमध्ये हिचें अत्यंत महत्त्व आहे. हेंच सांप्रदायिकांचें 
परम मंगल आहे. कोणत्याही महत्त्वाच्या कार्यारंभाला ब्रीदावळीची 
गर्जना करून प्रभुनामाचा जयजयकार करणें हें सांप्रदायिकांचें 
आद्य कर्तव्य होय.
<BR/><BR/>

श्रीमाणिकप्रभु महाराजांचें चरित्र ज्यांत बीजरूपानें सांठविलें 
आहे, असें जर कांहीं असेल तर ती ही बिरूदावळीच 
होय. श्रीप्रभूंचें आधिभौतिक, आधिदैविक व अध्यात्मिक 
स्वरूपाचें यथार्थ वर्णन या ब्रीदावळींत आहे प्रभूचें
अवतारकार्य एका विशिष्ट व मर्यादित कालामध्यें, देशामध्ये
व परिस्थितीमध्यें झालें असलें, तरी त्यांचा भूत, वर्तमान व
भविष्य या तीन्ही कालांशी संबंध अव्याहत निगडित
असल्यामुळें तें दिक्कालाद्यपरिच्छिन्न असें आहे. एखाद्या
वृक्षबीजामध्यें ज्याप्रमाणें त्याच्या सार्वकालिक स्वरूपाचें सूक्ष्म
स्वरूप दृष्टीस पडतें, त्याप्रमाणेंच प्रभुचरित्राचें बीज या
ब्रीदावळींत दृग्गोचर होत आहे. ब्रीदावळी ही प्रभूचें गुणवर्णन
करून प्रभुस्वरूपाचा साक्षात्कार पटवून देणारी महाशक्ति
आहे. भक्तकार्यकल्पद्रुमादि सर्व गुणविशेषणें प्रभुस्वरूपाचीं
असून तों अगदी अन्वर्थक अशींच आहेत. सर्वगुणविशेषेण-
विशिष्ट असा आमचा प्रभु आहे, व या महामंत्राचा जप अखंड
केल्यास प्रभूचें विशाल, सर्वव्यापी व सर्वकाल भासमान होणारें  
स्वरूप प्रत्ययास आलेंच पाहिजे, हा सांप्रदायिकांचा निश्चल
विश्वास आहे. या विश्वासाच्या बहुमोल सामर्थ्यरूपी भांडव-
लावर कोणताही प्रेमी भक्त प्रभुस्वरूपसाक्षात्कार संपादन
करण्यास समर्थ आहे.
<BR/><BR/>

श्रीमाणिकप्रभुचरित्र आमच्या प्रेमळ वाचकांकरितां आम्हीं
देत आहों. तें संपूर्ण चरित्र या ब्रीदावळीच्या कसोटीवर नीट
घासून, चिकित्सक बुद्धीनें त्याचें परिशीलन करून व एका-
ग्रतेनें मनन करून जे पाहतील त्यांना आमच्या म्हणण्याची 
यथार्थता तेव्हांच पटेल. प्रभु म्हणजे एक अद्वितीय, विशाल
व सर्व्यापक असें सामर्थ्य होय, असें ही चरित्रकथा सांगत
आहे. कांहीं, मर्यादित कार्यापुरतेंच सामर्थ्य घेऊन जन्मास
आलेल्या अनेक विभूति भूतकालीन इतिहासांत चमकल्या
आहेत. विद्यमान कालींही अलौकिक सामर्थ्य संपादन करून
कार्य करण्यास प्रवृत्त झालेले अनेकविध पुरुष जगतीतलावर
निरनिराळया कार्यक्षेत्रांत अवतीर्ण झालेले दृष्टोत्पत्तीस येत
आहेत. भविष्यत् कालींही अनंत दिव्य विभूतींचा उदय होणार
आहे. भूत, भविष्य, वर्तमानकालीन यच्चावत् कार्यकर्ते पुरुष
एका प्रचंड शक्तीच्या आधारानेंच प्रकाशमान होत असतात. हा
शक्तीचा सांठा 'एकमेवाडद्वितीयम्' असा आहे. देश, काल,
परिस्थितीच्या मानानें जगत्कल्याणकारक असें कार्य करण्यास
उद्युक्त झालेल्या सर्व विभूति एकाच शक्तिसंग्रहापासून कार्यास
आवश्यक तेवढी शक्ति घेऊन कार्य करीत असतात.

<h3>यद्यद्विभूतिमत्सत्त्वं श्रीमदूजितमेव वा ।।
तत्तदेवावगच्छ त्वं मम तेजोंऽशसम्भवम् ।।</h3>

ही भगवदुक्ति सर्वकाल सत्याचा अनुभव पटवून देणारी आहे.
<BR/><BR/>

सांप्रत एका जीर्णप्राय राष्ट्राला नवजीवन प्राप्त करून
देवून इतर सामर्थ्यवान राष्ट्रांच्या बरोबरीची योग्यता आणून
देण्याकरितां अविश्रांत श्रम करणारा राष्ट्रपुरुष मुस्तफा केमल-
पाशा यांच्यासंबंधानें एक लेखक असें म्हणतो कीं, "केमलपाशा
हे निसर्गाच्या पंचमहाभूतांदिकांसारखें एक सामर्थ्य असून 
त्यांच्या गतीला विरोध होऊ शकत नाहीं. त्यांच्या सहवासांतील
प्रत्येक व्यक्तीला असें वाटतें की, ते अचेतनाला सचेतन व
तेजस्वी करून सोडतील." लेखकानें काढलेले हे उद्गार
प्रेमातिशयानें भरलेले असले, तरी ते सत्यपूर्ण आहेत. अशा
प्रकारची शक्ति कोगत्याही कालांतील कोणत्याही प्रचंड
कार्यकर्त्या पुरुषामध्यें असतेच असते. आधुनिक विद्वानांनाही
ही गोष्ट पटते. नेपोलियन, जॉर्ज वॉशिंग्टन, शिवाजी महाराज
इत्यादि लोकोत्तर विभूति या सामर्थ्याने परिपूर्ण होत्या ही
गोष्ट कोणीही नाकबूल करीत नाहीं. ज्ञानेश्वर तुकाराम,
रामदास, इत्यादि आधिदैविक सामर्थ्यसंपन्न विभूतींची योग्यताही
अलीकडील सुशिक्षितांना पटलेली आहे. याकरितां आम्हांस
भरवसा आहे कीं, श्रीमाणिकप्रभु महाराज यांच्याविषयीं आम्हीं
केलेलीं विधानें विचाराच्या कसोटीवर घांसून पाहिल्यास ती
सहज पटतील.
<BR/><BR/>

श्रीमाणिकप्रभु हे पंचमहाभूतांना सामर्थ्य देणाऱ्या शक्ती-
सह प्रकट झाले. संपूर्ण विश्व हें त्यांचें संचारक्षेत्र व विश्वाचें
आत्यंतिक श्रेयस् हेंच त्यांचें ध्येय असून, त्यांच्या सहवासानें,
दर्शनानें अथवा स्मरणाने अचेतन सचेतन होऊन सामर्थ्य-
संपन्न बनतें इतकेंच नव्हे, तर प्रभुरूपच होतें. देशकालादि
मर्यादारहित, जन्ममरणाची बाधा नसलेली दिव्य काया घेऊन
विशाल विश्वांत सदोदित आनंदमय वातावरण प्रसवणारी ही
विभूति एका मर्यादित क्षेत्रांत, एका विशिष्ट कालीं व एका
विशिष्ट समाजांत जन्माला आली, हाच एक अद्भुत चमत्कार
आहे. असे चमत्कार आजपर्यंत अनंतावधि झाले आहेत व
होतही आहेत. ही चमत्कारमय चरित्रकथा आम्ही आमच्या
प्रेमळ वाचकांकरितां सांगत आहोंत.
<BR/><BR/>

अलौकिक सामर्थ्यसंपन्न-विभूतींचीं चरित्रें चमत्कारपूर्ण
असतात. साधारण लोकसमूहाच्या मानानें त्यांचें कार्यक्षेत्र
अत्यंत विस्तृत असून ते आपल्या अंगीकृत कार्याशी तादात्म्य
पावत असल्यामुळें त्यांचा आधिभौतिक देह सुद्धां कार्यक्षेत्राच्या
प्रमाणांत विशाल बनतो. मग साहजिकच त्यांचें कार्य साधारण-
पणें सामान्य बुद्धिमर्यादेच्या पलीकडवें होऊं लागतें. बुद्धिमर्या-
देच्या आंत न येणारी कोणतीही गोष्ट चमत्कार या सदराखालीं
दाखल होऊन जाते. सृष्टीचे सर्व नियम सृष्ट पदार्थांना लागू
असतात. या नियमांचें उल्लंघन कोणाला करतां येणें शक्य
नाहीं. तथापि कांहीं लोकोत्तर अद्भुत गोष्टी आपल्या ऐकण्यांत
अथवा पाहण्यांत आल्या, तर त्यांची कारणपरंपरा आपणास
अज्ञात असल्यामुळें आपण आश्चर्यचकित होऊन 'काय हो हा
अद्भुत चमत्कार !' असें म्हणतों. चमत्कार कसलेही अद्भुत,
अश्रुत व अदृष्ट असले, तरी त्यांना कांहीं नियमबद्धता असतेच.
<BR/><BR/>

परमेश्वरानें सृष्टि उत्पन्न करतांना तिला जो धर्म घालून
दिला, तो सृष्टिरचना कायम असेतोंपर्यंत राहणारच. सृष्टीच्या
प्रत्येक पदार्थाचे गुणधर्म त्याला सोडून कधींही जाऊं शकत
नाहींत. मानवी देहधर्म मानव देह कायम असेतोंपर्यंत तसेच
राहणार. अंशावतार अथवा पूर्णावतार म्हणून जगाच्या राहाटींत
अवतोण झालेले पुरुष, या जगतांत वावरत असतांना, आपापले
देहधर्म यथाशास्त्र पाळीत आले आहेत. त्यांच्या हातून ज्या
लोकविलक्षग गोष्टी घडल्या, त्या त्यांनीं आपला संकुचित स्वार्थ
विशाल व विस्तृत करून स्वतः आचरणानें व अंतःकरणानें
विश्वरूपाशी तादात्म्य भाव प्रगट केला म्हणूनच होय.
<BR/><BR/>

प्रभुचरित्राचा नीट अभ्यास केल्यास प्रभूचें विशाल स्वरूप
उघड होणार आहे. प्रभूचा जड दिसणारा देह सृष्टिनियमा-
प्रमाणेंच प्रकट झाला, वाढला, परिणत दशेला आला, जीर्ण
झाला व समाधिस्थ झाला. यांत सृष्टिधर्म यथाशास्त्र पाळले
गेले असून लोकोत्तरतेचा गंधही त्यांत नाहीं. सामान्य प्रतीचा
कोणताही जीव या सहा अवस्थेतच परिभ्रमण करीत असतो.
इतर देहापेक्षां मानवी देहांत कांहीं विशेष आहे असें नाहीं.
विकासवादाप्रमाणें मानवी देह हा सृष्टीचें परिपक्व दशेस
आलेलें फठ आहे, असें समजतात. 'नर करनी करे तो नर का
नारायण हो जाय' या वाक्यामध्यें सत्यता आहे, असें अनेक
विभूतींच्या चरित्रांवरून स्पष्ट होत आहे.
<BR/><BR/>

षड्गुणैश्वर्यसंपन्न भगवान् नारायण आहे. या नारायणाच्या
ठायीं असलेले सहा गुण ज्या विभूतीमध्य प्रतीत होतात, ती
विभूति नरदेहधारी असली तरी ती नारायणस्वरूप असते ही
गोष्ट निर्विवाद आहे. श्रीप्रभूंचें चरित्र आमूलाग्र श्रवण व
पठण केल्यास प्रभु षड्गुणैश्वर्यसंपन्न होते ही गोष्ट निश्चितपणें
अनुभवास येणारी आहे. लोकोत्तरता आहे ती सामर्थ्यामध्यें
आहे. विभूतीच्या कार्यक्षेत्राच्या विशालतेवर सामर्थ्य अवलंबून
असल्यामुळें, जेवढें कार्यक्षेत्र विस्तृत, तेवढें सामर्थ्य प्रचंड, असें
म्हणावयास कांहीं हरकत नाहीं. "ऐश्वर्यस्य समग्रस्य शौर्यस्य
यशसः श्रियः ॥ ज्ञानवैराग्ययोश्चैव षष्णां भग इतीरणा ॥१।"
समग्र ऐश्वर्य, शौर्य, यश, लक्ष्मी, ज्ञान व वैराग्य या सहांना
'भग' अशी संज्ञा आहे. संपूर्ण ऐश्वर्य, निर्भयतायुक्त शौर्य, यश,
औदार्य, ज्ञान व वैराग्य हे सहा गुण प्रभूमध्यें मूर्तिमंत वास
करीत होते, हें निःसंदेह सिद्ध होत आहे.
<BR/><BR/>

राजसत्ता सिंहासनाधिष्ठित होण्याच्या समयीं आपला
राज्यकारभार कोणत्या प्रकारें चालणार आहे हें प्रजेस समजून
येण्याकरितां जाहिरनामा प्रसिद्ध करीत असते. तो जाहिरनामा
म्हणजेच ब्रीदावळी होय. हें ब्रीद राखण्याची संपूर्ण जवाबदारी
राजावर असते. आपण प्रकट केलेलें ब्रीद यथायोग्य रीतीनें
पाळूं लागतो तोच राजा उत्तम गणला जातो. प्रजेचें कल्याण
हें राजसत्तेचें आद्य कर्तव्य व तें यथायोग्य रीतीनें राजानें
बजावलें, तर ऐहिक उन्नति फार दूर असत नाही. प्रजेनें
सुद्धा आपल्या कर्तव्याची जाणीव सदैव जागृत ठेवून उन्न-
तीच्या मार्गाचा अवलंब करावा लागतो. राजा व प्रजा या
उभयतांनीं परस्परांविषयीं कर्तव्यबुद्धियुक्त प्रेमभावाचें वर्तन
केल्यास रामराज्य जवळ येतें. पारमार्थिक कल्याण हें राज-
सत्तेच्या अधिकारक्षेत्राबाहेरचें आहे. ही स्वतंत्र सत्ता आहे. व
ह्या सत्तेचा अधिकारच खरा आहे. या सत्तेस ऐहिक व आमुष्किक
निःश्रेयस साध्य करून देऊन जगताचें उभयविध कल्याण
करण्याचा अधिकार आहे. हा अधिकार ज्या सत्तेस आहे, ती
सत्ता चिरकाल टिकणारी आहे.
<BR/><BR/>

सृष्टि निर्माण करून तिचें पालनपोषण करणें व सर्व
बाजूनी तिचा उत्कर्ष साधणें हीं कामें करणारी सर्वव्यापी व
सदोदित राहणारी सत्ता म्हणजे ईश्वर होय. कोणत्याही राज-
सत्तेला ही सत्ता नाकबूल करतां येणें शक्य नाहीं. ईश्वरी
कृपेनें आपण राज्यसूत्रे हातीं घेत्त आहोंत, असेंच सर्व
सार्वभौम राजे जाहीर करीत असतात, पण ईश्वराशिवाय ख़रा
सार्वभौम कोण आहे ? सर्व भूमीवर एकमुखी अखंड सत्ता
चालविणारा राजा अद्याप कघींच झाला नाहीं व पुढेही कोणी
होईल ही गोष्ट शक्यतेच्या कक्षेत दिसत नाहीं. सार्वभौम सत्ता
एका जगज्जनकाचीच आहे. या सत्तेशी समरस होऊन
तदाकार होगारे पुरुष मात्र सत्ताधारी बनतात. राजसत्ता
परमावधीची प्रसन्न झाली, तर केवळ आपलें अमात्यपद देऊं
शकते. पण ही सत्ता प्रसन्न झाल्यावर आत्मपद बहाल करीत
असते !
<BR/><BR/>

प्रभूची ब्रीदावजी ही विश्वव्यापी सत्तेची ब्रीदावळी आहे.
प्रभु हा विश्वाचा प्रभु आहे. तो भक्ताचे मनोरथ पूर्ण करणारा
आहे. तो सर्वाचा, सर्व जगताचा गुरु होय. राजसत्ता त्याच्याच
कृपेचें फल आहे. यच्चावत् कर्तृत्वाचें तो एकच अधिष्ठान आहे.
सर्वांना आनंद देणारा प्रभु हा अद्वितीय असा आहे. त्याला
प्रतिस्पर्धी दुसरी सत्ता नाहीं. कोणालाही या सत्तेचा भंग करतां
येणें शक्य नाहीं निर्दोष व गुणातीत असा प्रभु स्वतःच्या
अधिष्ठानावर कोणाच्याही मदतीची अपेक्षा न ठेवतां, स्थित
झाला आहे. ज्ञान, वैराग्य, ऐश्वर्य व औदार्य यांनीं परिपूर्ण
असा प्रभु सर्वकाल भासमान होणारा असून जगतांतील सर्व धर्म
व मतमतांतरें त्याच्यापासून उत्पन्न होऊन शेवटीं त्याच्याचमध्यें
लीन होत असतात. तो सद्गुरुरूपानें प्रकट होऊन माणिक प्रभु
हें नाम धारण करिता झाला आहे, या प्रभुचा सदैव जय-
जयकार असो.
<BR/><BR/>

हें मंगलाचरण आमच्या प्रेमळ वाचकांचें परम मंगल
करो, अशी प्रभुचरणीं प्रार्थना करून श्रीप्रभुमहाराजांचा जन्म
ज्या स्थलीं, ज्या कालीं व ज्या परिस्थितींत झाला, त्या
देशकालपरिस्थितीचें वर्णन पुढील भागांत करून नंतर मुख्य
चरित्रकथेस सुरवात करीत आहों.


<BR/><BR/>
<BR/><BR/>


