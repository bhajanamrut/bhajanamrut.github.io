<BR/>
<H2>॥ श्री सद्गुरु माणिकप्रभु प्रसन्न ॥ </H2>

<h3>उपोद्घात</h3>

<h3>१.२: मणिचूल पर्वत</h3>

<h3>
"काय सांगू तीर्थ थोरी ।। प्रख्यात असे मणिगिरी॥
सप्तऋषी प्रीतिकरी ॥ तप केलें बहुत दिवस ॥१।।"
(गु. च. अ. १५.)
</h3>

निजाम सरकारचे राज्यांतील गुलबर्गा, कल्याण व बेदर
या तीन इतिहासप्रसिद्ध शहरांमधील त्रिकोणाकृति क्षेत्र व्यापून
गुलब्ग्याचे पूर्व दिशेस पसरत गेलेल्या एका डोंगराळ प्रदेशास
दरी अगर दरीपट्टी असें म्हणतात. या प्रदेशाची आग्नेयीपासून
वायव्य दिशेकडे लांबी अधिकांत अधिक म्हणजे साठ मैल
असून नैऋत्य व ईशान्य बाजूंस रुंदी अजमासें वीस मैलांची
आहे. वर निर्दिष्ट केलेलीं तीन्ही शहरें या दरीच्या पायथ्याशों
आहेत. या डोंगराळ प्रदेशाचा रंग लाल असून यामध्यें पाण्याची
विपुलता आहे. हवामान सामान्यतः निरोगी असें आहे.
प्राचीन कालीं असलेला उंचवटा झडून जाऊन बहुतेक प्रदेश
थोडयाबहुत चढउताराचा व दरींखोरीं पुष्कळ असलेला असा
झाला आहे. या दरीपट्टयांत राहणारे लोक मोठया अभिमानानें
सांगत असतात कीं, आमच्या भागांत सर्व प्रकारचीं धान्यें फळें
व भाज्या पिकतात. सुपीकतेच्या बाजूनें हा प्रदेश चांगलाच
आहे. दोन टेकडयांतील मधला भाग मऊ व तांबडया मातीनें
भरला असल्यामुळें जमिनींत कस भरपूर आहे. सृष्टिसौंदर्य
मूर्तिमंत नांदत असलेला हा भूभाग इतर भोंवतालच्या प्रदेशा-
पेक्षां आपली श्रेष्ठता अधिक असल्याचें आजही सांगत
आहे.
<BR/>


या प्रदेशाचें महत्त्व पौराणिक कालांतही बरेंच होतें.
मल्लारीमहात्म्यामध्यें मणिमल्ल राक्षसाशी प्रचंड युद्ध करून
त्यांना पादाकांत करणान्या शंकरावताराचें वर्णन आहे. ज्या.
ठिकाणीं युद्ध झालें, तें ठिकाण मोठें क्षेत्र बनलें आहे. मैलार
हें त्या क्षेत्राचें नांव. मैलार क्षेत्राचें प्राचीनत्व, महत्त्व व
पावित्र्य यासंबंधानें यथाप्रसंग विस्तार या चरित्रांत करणारच
आहों. यासारखींच दुसरींही अनेक क्षेत्रें या दरीपट्ट्यांत
चोंहोंकडे आढळून येतात. प्राचीन पौराणिक कालांत या
प्रदेशास मणिचूल पर्वत असें नामाभिधान होतें. श्रीगुरुचरित्रांत
या प्रदेशास मणिगिरी असें म्हटलें आहे. कांहीं विशिष्ट
सांप्रदायिक परिभाषेत याला वृषभाद्रि असेंही म्हटलें आहे.
मणिचूल, मणिगिरी, वृषभाद्रि इत्यादि अनेक नांवांनी प्रसिद्ध
असलेला हा प्रदेश सांप्रत कालीं 'दरीपट्टी' या नांवानें संबो-
धिला जात आहे. येथील हवा शुद्ध व आरोग्यकारक असून
पाणी विपुल आणि लोहयुक्त असल्यामुळें साधारणतः शक्ति-
वर्धक असें आहे. भौगोलिक दृष्टया हा प्रदेश एक शतकापूर्वी
जसा होता तसाच थोडयाबहुत फरकानें आजही आहे. या
प्रदेशाचें साग्र निरीक्षण आम्हांस वेळोवेळीं करावयाचें
असल्यामुळें त्या-त्या प्रसंगास अनुसरून महत्त्वाचीं क्षेत्रें,
ऐतिहासिक स्थलें, अरण्यें, गुहा, तपानुकूल भूमिवर्णन आणि
सृष्टिसौंदर्य इत्यादि संबंधानें तपशीलवार शब्दचित्र आम्ही
देणार आहोंच.
<BR/>


ह्या प्रदेशांत तीन भाषा एके ठिकाणी समसमानपणें नांदत
आहेत. मराठी, कानडी व तेलंगी या भाषा या प्रदेशांतील
लोकांमध्ये जन्मसाध्य झाल्या आहेत. चवथी भाषा (राजभाषा)
उर्दू ही होय. हीही सामान्य भाषा बनली आहे. असा हा
चौभाषी मुलुख झाला आहे. पश्चिम व उत्तर या दिशेकडे
मराठी भाषा पसरत गेली आहे. दक्षिणेकड़े कानडी भाषा
विस्तार पावली आहे. आणि पूर्वेकडील प्रांत तेलंगी भाषेनें
व्यापला आहे. मोंगलाईतील मराठवाडा, कर्नाटक व तेलंगण
ज्या ठिकाणीं हातांत हात घालून आनंदानें नांदत आहेत,
असा हा प्रदेश आहे. या तिन्ही भाषाभगिनींचें हें माहेर आहे
किंवा सासर आहे, या गोष्टीचा उलगडा होणें कठीण आहे.
इंद्रधनुष्यांतील निरनिराळया रंगाचे पट्टे पाहून ते निरनिराळे
रंग कोठून व कसे निघाले आणि कोठें व कसे संपले हें
जसें समजत नाहीं, तसाच हा प्रकार आहे खरा ! मात्र एक
गोष्ट निविवाद आहे कीं, हें मिश्रण चमत्कृतिजनक आहे.
गंगा यमुना व सरस्वती या तींन निर्मल व पवित्र अशा
नद्यांचा संगम ज्या ठिकाणी झाला आहे, त्या स्थानाला
त्रिवेणीसंगम अशी संज्ञा प्राप्त होऊन तें सर्वश्रेष्ठ तीर्थ झालें
आहे. त्याला तीर्थराज असेंही म्हणतात. प्रयागाचें महत्व
आर्यावर्तांत अधिक मानलें जातें, तें या त्रिवेणी संगमामुळेंच.
याच न्यायानें आमचा हा मणिचूल पर्वतही क्षेत्रराज म्हणवून
घण्यास सर्वस्वी पात्र आहे. आर्य संस्कृतींतून उदय पावलेल्या
तीन वाक्सरितांचा या क्षेत्रराजावर संगम होते आहे, ही एक
अत्यंत महत्त्वाची गोष्ट आहे. हा प्रीतिसंगम असल्यामुळे हा
भूप्रदेश निसर्गरमणीय झाला आहे. हा विशिष्ट भूभाग प्रत्येक
ऋतूमध्यें यथोचित पेहराव करून सदैव उल्लसित वृत्तीचें प्रदर्शन
करीत असतो.
<BR/>


या प्रदेशांतील भूमिभाग रक्तवर्ण आहे हें वर सांगितलेंच
आहे: पौराणिक कालीन कथांमध्यें श्रीखंडेरायानें मगिमल्ल व
त्यांचे सर्व सैनिक यांचें कंदन केल्यामुळें त्या वेळीं झालेल्या
राक्षपांच्या रक्तस्रावानें सर्व भूमि रक्तमिश्रित झाली व अजून
तोच वर्ग कायम आहे, असें म्हटलें आहे, तें खरे की खोटें
याविषयीं वाद घालण्याचें आम्हांस कांहीं प्रयोजन नाहीं.
सांप्रतकालीं या भूमीचा वर्ण लाल आहे ही गोष्ट निरविवाद
सत्य आहे. प्रेमाचा वर्ण तांबडा असतो. म्हणूनच तो रंग
सौभाग्यकारक समजला गेला आहे. स्त्रियांचें सौभाग्यदर्शक
चिन्ह जे कुंकुम, तें लाल वर्णाचेंच आहे. भूदेवी प्रभूवर
अनुरक्त होऊन त्यांचें स्वागत करण्याच्या आतुरतेनें दिव्य
वस्त्राभरणें अंगावर घालून, सौभाग्यालंकार कुंकुमाचा मळवट
भरून, आनंदभराने सजून बसली आहे, असें रूपक आम्ही
केलें तर जास्त शोभण्यासारखें आहे. भूमि रुधिरप्रिया असून
रक्तप्राशनानें ती लालबुंद झाली आहे असें मानल्यास तिचें
भयप्रद मानतात ते लोक विदेशो होत. ही विदेशी कल्पना
करून भयभीत होण्यापेक्षां आपल्या आय संस्कृतिप्रमाणें हा रंग
सीभाग्यसूचक आहे असें मानणें अधिक इष्ट आहे.
<BR/>


मणिचूल पर्वत हा अनेक प्रकारच्या नररत्नांची खाण
होऊन बसला आहे. या ठिकाणीं प्राचीन कालापासून आज-
पावेतों कित्येक तेजस्वी रत्नें निर्माण होऊन त्यांनीं आपली
कीरति अजरामर करून सोडिली आहे. प्रसिद्ध स्मृतिकार
विज्ञानेश्वर हा या भूमिभागांतच उदयास आला. प्राचीन
कालांतील पुलकेशी राजा प्रभावशाली झाला तें या प्रदेशाच्या
प्रभावानेंच, चालुक्य, कलचूरी इत्यादि अनेक वशांनी आपापलीं
साम्राज्यें या ठिकाणींच स्थापून, अष्टदिशेला फैलावलीं. बेदर
शहरानें किती तरी राजसत्तांची घडामोड पाहिली आहे.
बेदग्चा किल्ला अजिंक्य, अभेद्य असाच होता. अजूनपावेतों
या किल्याचें लग्न झाले नहीं असें इकडील लोक म्हणतात.
'याचा अर्थ असा कीं, आजपर्यंत कोणीही तो लढाईंत सर
करून घेण्यास समर्थ झाला नाहीं. या दरीपट्टयावर चंद्रसेन
जाधव व त्याचा पुत्र राजा रामचंद्र यांच्या यशस्वी करकीर्दीची
कीति अद्यापपावेतों जिवंत आहे. आज ज्याला हुमनाबाद
म्हणतात त्या शहराला पूर्वी जयसिंगपेठ असें नांव होतें, तें
चंद्रसेनानें वसविलें असून राजा रामचंद्राचें तें राजधानीचें
नगर होतें. धनाजी जाधवाला 'जयसिंगराव' असा किताब
राजाराममहाराजांनीं दिला होता. त्याचें स्मारक म्हणून
जयसिंगपेठ हें गांव चंद्रसेन जाधवानें वसविलें असावें. कल्याण,
कलबुर्गा व बेदर हीं शहरें इत्तिहासप्रसिद्ध आहेत. त्यांनीं अनंत
घडामोडी अवलोकन केल्या असून, प्राचीन व अर्वाचीन
वैभवाची साक्ष देण्यास, तीं अजूनही तयार आहेत.
<BR/>


स्मृतिकार विज्ञानेश्वराप्रमाणेंच लिंगायत धर्माचा आद्य-
प्रवर्तक बसवेश्वर याचा अभ्युदय या भूमिप्रदेशांतच झाला आहे.
कल्याणच्या बिज्जल कलचूरी राजाचा अमात्य बसवेश्वर हा
अत्यंत विद्वान्, शिवभक्त, कीर्ति व प्रभाव-शाली होता हैं
त्याच्या चरित्रावरून उघड होत आहे. बसवेश्वर हा नंदिके-
श्वराचा अवतार अशी लिंगायत लोकांची भावना आहे ती
यथार्थ आहे. या मणिचूल पर्वतास अथवा त्याच्या भागास
वृषभाद्रि हें नांव येण्याचें कारण बसवेश्वरास प्रिय असलेला हा
प्रदेश आकृतीनें नदीप्रमाणें म्हणजे वृषभाप्रमाणें त्याच्या भक्तांना
वाटला. हेंच असावें, असें आम्हांस वाटतें.
फार प्राचीन कालचे सत्पुरुष सदानंद व त्यांचे शिष्य-
प्रशिष्य पूर्णानंद हे लोकोत्तर रत्नांपैकींच होते. शिवराम-
स्वामींची कीर्ति सर्वविश्रुतच आहे. समर्थ रामदास स्वामींच्या
पंचायतनापैकीं हे एक होते. ह्यांचें वास्तव्य क्षेत्र कल्याणच.
अवलिया या ठिकाणी पुष्कळ होऊन गेले. अलंप्रभु व बक्क.
प्रभु नांवाचें सत्पुरुष लिंगायतांमध्यें होऊन गेले. असो; या सर्व
नररत्नांचा इतिहास देणें कठिण काम आहे. तथापि प्रसंगानु-
रोधानें आम्हांला त्या-त्या विशिष्ट स्थलीं त्यांची यथोपलब्ध
माहिती द्यावयाची आहेच.
<BR/>


एकोणिसाव्या शतकाच्या प्रथम भागांत अवतीर्ण झालेल्या
सर्व नररत्नांमध्यें श्रेष्ठ असें रत्न "माणिक" हें होय. माणिक-
प्रभूंचें ठेविलेलें नांव माणिक असें जरी होतें, तरीं त्यांना, आजी
व माता पिता 'रत्या' या अत्यंत आवडत्या नांवानेंच हाक
मारीत असत. या नरमणिश्रेष्ठानें मणिचूल अथवा मणिगिरि
आपल्या जन्मास, बाललीलेस, अवतारकृत्यास, आणि संप्रदाय-
संस्थापनेस अधिक पसंत केला याचें कारण, सृष्टिनियमास
अनुसरून वागण्याचें त्यांनीं योजिलें होतें, हेंच असलें पाहिजे.
विशिष्ट हेतूनें अवतार घेणाऱ्या प्रभूला, ही मणिचूलपर्वतस्थ
भूमि अनुरक्त झालेली दिसली. प्रेमाशिवाय अनुरवतता संभवत
नाहीं. प्रेमानें ओथंबलेली, तपस्वी लोकांच्या तपानुष्ठानानें
तेजस्वी बनलेली, निसर्गरमणीय वनोपवनांतील तरुलतांच्या
फलपुष्प संभारानें अत्यंत मोहक रूप धारण केलेली, निर्मल व
पवित्र अशा नानाविध जलप्रवाहांनीं व जलाशयांनीं पुनीत
झालेली आणि सोज्वळ व सुगंधी वायूनें उल्हसित होऊन
सानुरागानें मार्गप्रतीक्षा करीत असलेली ही भूमिका पाहून
'भक्तकार्यकल्पद्रुम' हें ब्रीद गाजविगाऱ्या प्रभूनें तिच्याकरितां
धांवत यावें हें क्रमप्राप्तच आहे.
<BR/>


माणिक हें व्यवहारांतील एका रत्नाचें नांव आहे, हें सर्व-
श्रुतच आहे. या रत्नाचा रंगही लाल असतो, म्हणून याला
'लाल' असेंही एक नांव आहे. संपूर्ण महाराष्ट्र, कर्नाटक व
तैलंगण या तीन देशांच्या केंद्रस्थानीं असलेला हा लाल, आर्य
भूमीचाही लाल-सौभाग्यतिलक-आहे असें म्हणण्यास कांहीं
हरकत नाहीं. "खरोखरीच हा वेदांत खाणींतील लाल इतका
तेजस्वी होऊन राहिला आहे कीं, प्रलयापर्यंत तो तसाच
राहील" हे उद्गार महाराजा सर किसनप्रसाद बहादुर, यांनी
आपल्या पुस्तकांत काढले आहेत. सर किसनप्रसाद यांचे हे
उद्गार अत्यंत महत्त्वाचे आहेत. हें अद्वितीय रत्न, हा विश्वाचा
लाल, जगाच्या अंतापर्यंत असाच तेज:पुंज राहील हें निःसंशय
सत्य आहे.
<BR/>


अशा प्रकारें मणिचूल पर्वतानें आपल्या प्रेमाकर्षणानें
श्रीप्रभूस जन्म ध्यावयास लावून आपण त्यांचें क्रीडास्थान व
शाश्वत निवासस्थान बनला. रत्नाला कोंदणाची जशीं जरूरी
असते, तशीच कोंदणालाही दिव्य रत्नाची आवश्यकता अस-
तेच. हीं उभयतां परस्परांच्या सान्निध्यानें परस्परांना सुशोभित
करून जगताला आल्हाद देतात. तद्वत् श्रीप्रभुनिवासामुळें
या पर्वताला महत्त्व आलें आहे, आणि याच्या स्वाभाविक
महत्त्वामुळें प्रभुही पण येथेंच प्रकट झाले. या पर्वतशिखरावर
श्रीप्रभूंची गादी स्थापन झाली आहे. सकलमतसंप्रदायाची
नौबत येथे झडत असून, समतेचा झेंडा आकाशांत फडफडत
आहे, ही देणगी प्रभूंच्या विश्वावरील अलोट प्रेमाची निदर्शक
आहे. हा पर्वत प्रेमाचा अखंड व अभेद्य असा पाया आहे. सर्व
धर्म व सर्व मते या प्रेमाच्या अधिष्ठानावर ठाण मांडून
समतेच्या झेंडयाखालीं अक्षय आनंदानें नांदावेत अशी प्रभूंची
योजना आहे. कालाचा प्रवाह समतेच्या अनुरोधानेंच वाहत
आहे व प्रेम, शाश्वत-शांति व आनंद हेंच विश्वाचें अंतिम
साध्य आहे ही खूणगांठ प्रभूनीं शंभर वर्षापूर्वी बांधून
तदनुरोधानें आपल्या संप्रदायाची मांडणी केली आहे. परमाव-
धीचा ऐहिक उत्कर्ष व पारलौकिक निःश्रेयस् साध्य होण्यास
योग्य अशी ही पुण्यभूमि सर्वांचें प्रेमानें स्वागत करायास सदैव
सज्ज आहे.

<BR/><BR/>
<BR/><BR/>



