<BR/>
<H2>॥ श्री सद्गुरु माणिकप्रभु प्रसन्न ॥ </H2>

<h3>पर्यटन</h3>

<h3>१: अमृतकुंड</h3>

कल्याणापासून सुमारें तीन कोसांवर 'मंठाळ' या नांवाचें
एक गांव आहे. या गांवानजीक चंडकापुर गांवच्या हद्दींत,
अमृतकुंड नांवाचें एक अत्यंत प्राचीन तीर्थ आहे. याला हल्लीं
'अंबिलकुंड' असें अपभ्रष्ट रूप प्राप्त झालें आहे. पूर्वींच्या
आर्य संस्कृतीच्या वैभव काळीं, ह्या पवित्र तीर्थांवर कित्येक
तपोनिधींनीं तपश्चर्या करून या तीर्थाच्या महत्त्वांत भर घातली
होती. आजच्या अवनत स्थितींतही या तीर्थाची निसर्गरमणी-
यता यत्किचितही कमी झालेली नाहीं, हें कुंड चोहों बाजूनी
पक्क्या दगडांनीं बांधविलेलें आहे. पाण्याचा संचय भरपूर
असून उन्हाळा-पावसाळा तें सतत एका बांधीव नालींतून
बाहेर वाहत असतें. या पाण्याखालीं मंठाळ गांवाचे कांहीं
उसाचे मळे सध्यां चाललेले दिसत आहेत. कुंडाभोंवतीं झाडी
असून कुंडाच्या पश्चिम अंगास एक ओढा वाहत आहे. झाडीमुळें
व विपुल जलसंचयामुळें या स्थानाला प्रशांत व आकर्षक
सौंदर्य आलें आहे. कुंडाच्या दक्षिणेस व पश्चिमेस उतारूंकरितां
ओंवऱ्या बांधलेल्या आहेत. पूर्व बाजूस श्रीशंकगचें देवालय
आहे. हें देवालय हेमाडपंती नमुन्याचें दिसतें. देवालयाच्या
दक्षिग बाजूस प्राचीन शिल्पकलेची साक्ष देणारे इमारतीचे
खांब व अनेक मूर्ति कोरलेले मोठमोठे दगड आहेत. हा सर्व,
भाग उध्वस्त झाल्याचें पाहून मनास उद्वेग होतो. येथच एक
गुहेप्रमाणें जागा आहे. तिला सध्या चवकट व दार लावलेलें
आहे. साधु, गोसावी, बैरागी वगैरेपैकीं कोणी तरी येथे राहत
असतात. देवाचे पुजारी गुरव असून, ते एका मैलावर असलेल्या,
मंठाळगांवी राहतात. हें स्थान निर्जन असल्यामुळें भयानक
दिसतें, तरी सृष्टिसौंदर्याची आवड असणाऱ्याला रमणीय
वाटतें. स्थान पाहिल्यास तपश्चर्येची वासना उत्पन्न होते. कुंड
वाहतें असल्यानें पाणी स्वच्छ असाव्यास कांहीं हरकत नाहीं.
पण खालीं बराच गाळ सांठल्यामुळें, स्नान करतेवेळीं तो गाळ
वर येऊन पाणी गढूळ बनतें व साहजिकच त्याला अंबिलीचें
स्वरूप येऊन, आपल्या नांवाप्रपाणें अंबिलकुंड होत असतें !
सध्याच्या कालीं जबाबदार व्यवस्था नसल्यामुळे कुंडांतील गाळ
वेळेवर काढला जात नाहीं.
<BR/>


या कुंडापासून सुमारें पाव मैलावर, तक्की सोमण्णाचें
देऊळ असलेलें स्थान आहे. पूर्वी या ठिकाणीं उत्कृष्ट शंकराचें
देऊळ असावें, असें सहज अनुमान होतें. देऊळ उध्वस्त करून
उत्तम-उत्तम नक्षीदार दगडही यवनांनीं लांबविले. देवाची
पिंडीच फक्त येथे उभी आहे. पिंडी पांच फूट उंच असून तिचा
घेर आठ फूट भरेल. पिंडीचें घडीव काम फारच सफाईदार
आहे. ही पिंडी फोडण्याचा प्रयत्न झाला असावा असें वाटतें.
पिंडीच्या डोकीवर घणाचे घाव पडलेले दिसत आहेत, पण
पिंडी अध्याप शाबूत आहे.
<BR/>


अंबिलकुंडाच्या उत्तरेस सुमारें एक मैलावर सीतेची न्हाणी
असून सीतेची गुंफाही आहे. भोंवतालची जमीन लाल रंगाची
असतांही या न्हाणींतील पाणी ताकाच्या पाण्याप्रमाणें शुभ्र
रंगाचें आहे. पाण्यांत कांहींसा स्निग्धतेचा अंश असावा असें
वाटतें. पाणी निर्मळ असून स्वादिष्ट आहे, ह्या न्हाणीचें पाणी
एका बाजूनें वाहत जात आहे. नजीकच्या उसाच्या मळयास,
या पाण्याचा पुरवठा होत असतो. कुंडाजवळ एक बांधलेली
गुहा आहे. तिला सीतेची गुंफा म्हणतात. या गुहेपलीकडे खड-
कांत खोदलेली एक गुहा आहे. गुहेच्या तोंडास गर्द झाडी आहे.
ह्या गुहेच्या वर १५-२० फुटांवर चढून गेल्यानंतर आणखी
एक खडकांतील गुहा लागते. वाट फारच अवघड आहे. ही गुहा
प्रेक्षणीय आहे. गुहेच्या उत्तर बाजूकडे, (म्हणजे गुहेकडे तोंड
केल्यास आपल्या उजव्या बाजूस) एक कमान आहे. कमानी-
पलीकडे उतरून जाण्यास पायऱ्या आहेत. तेथें उतरून उजवीकडे
जाण्यास अरुंद वाट आहे. पंचवीस-तीस फूड बसूनच गेल्या-
शिवाय, आंत जातां येत नाहीं. त्याच्यापुढें काय आहे तें समजत
नाहीं. अत्यंत एकांतवासांत राहून तपश्चर्या करण्यास हें स्थान
सर्वोत्तम आहे.
<BR/>


मंठाळचे एक गृहस्थ नित्य अंबिलकुंडास देवदर्शनास येत
असत. हे मंठाळचे कुलकर्णी असून भाविक होते. एके दिवशीं
नित्याप्रमाणें हे श्रीशंकराच्या दर्शनास आले. दर्शन घेऊन
प्रदक्षिणेच्या वाटेवर पाहतात तों दूर अंतरावर एक सोळा-सतरा
वर्षांचा तरुण त्यांच्या दृष्टीला पडला. त्या तरुणाची तेज:पुंज
अंगकांति पाहून हे गृहस्थ विस्मित झाले. नुसती लंगोटी घालून,
सर्वांगाला भस्म लाविलें आहे असें त्याचें स्वरूप पाहून हा
साक्षात् शंकरच आहे कीं काय असें त्यांना वाटलें; पण खातरी
पटेना, शेवटीं जवळ जाऊन, कोण, कुठला व या भयांण निर्जन
अरण्यांत कशाकरितां आला, याची चौकशी करावी म्हणून, हे
गृहस्थ त्या मुलाकडे जाऊं लागले. तो तरुण मुलगा पुढें-पुढें
जाऊं लागला. त्याला गांठण्याचा हेतु धरून, हे त्याच्या मागो-
माग जाऊं लागले. ओढयाच्या पलीकडील झाडींत जाऊन, तो
तरुण दिसेनासा झाला. हेही पुढें चालले; वळणावर जात असतां
त्या ठिकाणीं एक भयंकर वाघ गुरगुरत उभा असल्याचें पाहून
यांची पांचावर धारण बसली. या ठिकाणीं भर दिवसा
व्याघ्रादिक हिस्र पशूंचा संचार असतो, ही गोष्ट त्यांना ऐकून
माहीत होती. पुढें जाण्याचा नाद सोडून हे लगेच मागें परतले.
स्वतःचा जीव वांचविण्याशिवाय दुसरें महत्त्वाचें काम नव्हतें.
परत फिरून कसेंबसें त्यांनीं गांव गांठलें. पण त्या तरुणाचें तें
रूप त्यांच्या अंतःकरणांतून गेलें नाहीं. तो देव होता काय ?
वाघाची भीति त्याला नव्हती काय ? मनुष्य असता तर "वाघ
वाघ" म्हणून तो मुलगा ओरडला असता ! आज भगवान्
शंकरानें आपणास दर्शन दिले असूनही आपण वाघाच्या भयानें
त्याला सोडून परत फिरलों, ही गोष्ट फार वाईट झाली असें
त्यांच्या मनानें घेतलें. मनाची ओढ त्या स्थानाकडे लागून
राहिली; पण वाघाच्या भीतीनें त्यांचे पाय त्यांना कित्येक
दिवस अंबिलकुंडाकडे नेऊं शकले नाहींत.
<BR/>


पुढॆ महिन्या दोन महिन्यांनी एक वेडसर वृत्तीचा तरूण
काठीचा घोडा करून मंठाळ गांवांत आला. काठीचा घोडा
पाहून मुलांना नवल वाटलें व गांवचीं मुलें त्याच्याभोंवतीं जमा
झालीं. ह्या मुलांच्या घोळक्यासह हा तरुण मंठाळच्या
कुलकर्ण्याच्या घरीं दाखल झाला. कुलकर्ण्यानें जवळ येऊन
पाहतांच हा कल्याणचा माणिकप्रभु म्हणून त्याने ओळखिलें.
आपणास दोन महिन्यांपूर्वी अंबिलकुंडावर आढळलेला हाच
तो मुलगा अशी त्यांची खात्री झाली. कल्याणचा माणिकप्रभु
म्हणतांच सर्व गांवभर ही बातमी हां-हां म्हणतां पसरली.
प्रभूचें दर्शन घेण्यास सर्व गांव लोटलें. कुलकर्ण्याच्या घरीं
त्यांचें कुटुंब अडलें होतें. कुलकर्णी मोठ्या चितेंत होते.
पुष्कळ उपाय केले तरी सुटका होईना; म्हणून ते घाबरून
गेले होते. इतक्यांत माणिकप्रभूंना पाहून त्यांच्या जिवांत जीव
आला. त्यांनीं प्रभूंना प्रार्थना केली. प्रभूनीं त्यांना सांगितलें 'कांहीं
चिंता करूं नका. चार ब्राह्मणांचें तीर्थ बाईला आतांच्या आतां
पाजा, म्हणजे लगेच सुटका होईल." हीं प्रभूंच्या तोंडची
अमृतवाणी ऐकून त्यांनीं त्याप्रमाणें केलें बाईची सुटका होऊन
मुलगा झाला ! मग त्या आनंदाला काय विचारावें ? प्रभू
जाण्याल निघाले. त्यांनीं मोठया आग्रहानें प्रभूंच्या हातावर
एक गुळपापडीचा लाडू ठेविला. तो प्रभूनीं खाऊन ढेकर दिलीं.
गांवांत माणिकप्रभूचें हें वर्तमान समजतांच प्रभूभोंवती गर्दी
जमली. पण तितक्यांतून प्रभूनीं काठीच्या घोडयावर
स्वार होऊन दौड मारली. प्रभूंचा पाठलाग कोण करूं
शकणार ?
<BR/>


प्रभु एकाएकी कल्याणहून नाहीसे झाल्याचें पाहून घरची
सर्व मंडळी शोकाकुल झाली होती. मामांनाही फार दुःख झालें,
आपण करायला गेलों एक व झालें भलतेंच, असें त्यांना
झालें, सर्व मंडळींनीं प्रभूंचा चोहोंकडे शोध केला; परंतु
कोणासही यश आलें नाहीं. बरेच दिवस शोध करूनहीं
कांहीं तपास लागत नाही असें पाहून, सर्व निराश झाले
होते. प्रभूंच्या संगतीं खेळणाऱ्या मुलांनाही अत्यंत दुःख झालें.
त्यांनींही आपल्यापरी पराकाष्ठा केली, पण उपयोग झाला
नाहीं. प्रभु कल्याणहून निघून गेल्यानंतर, तीनचार महि-
न्यांनीं, त्यांना प्रभू मंठाळ येथें प्रकट झाल्याचें वर्तमान
समजलें. बयाम्मा, हणमंतरावदादा, व नृसिंहतात्या यांना
समागमें घेऊन, मामा मंठाळास आले. तेथें एक वेळच प्रभु
आल्याचें समजन्यावरून अंबिलकुंडास गेले. तेथेंही प्रभूंचा
पता लागेना, सीतेच्या गुंफेकडे जाऊन तपास केला, पत्ता
नाही. कंटाळून गेले ! तरी सर्वजण मंठाळ येथेंच मुक्काम
करून राहिले. शेवटीं प्रभूना त्यांचें अंतरंग समजून दया
आली. अंबिलकुंडावर प्रभु प्रकट झाले, हें वर्तमान मंठाळास,
पोंचतांच, सर्व मंडळी अंबिलकुंडावर गेली. प्रभूंची भेट होऊन,
सर्वाना आनंदीआनंद झाला. तेथेंच दोनतीन दिवस मुक्काम
करून राहिले. त्या वेळी अंबिलकुंडावर 'नित्य श्री नित्य मंगल'
चाललेलें पाहून सर्वाना धन्यता वाटली. प्रभुदर्शनाकरितां
शेकडों लोक नित्यशः येऊं लागले. भोजनसमारंभ सुरू झाले.
पेढयांचीं व खारीक, नारळ, खडीसाखर इत्यादिकांचीं दुकानें,
त्या निर्जन स्थळीं थाटलीं गेलीं. पूजा, अर्चा, नैवेद्य, ब्राह्मण-
भोजन इत्यादि प्रकार पाहून मामा दंग झाले. प्रभूंच्या अचाट
सामर्थ्याची कल्पना आतां सर्वाना पटली व सर्वांनीं धन्योद्गार
काढले. प्रभूंनीं सर्वांची समजूत करुन, त्यांना कल्याणास
परत पाठविलें. हणमंतरावदादा, प्रथमपासूनच मौनी होते.
ते मामांच्या आज्ञेंत राहून कालक्रमणा करीत. नृसिंहतात्या
अल्पवयी असल्यामुळे विद्याभ्यासाशिवाय त्यांच्याकडे दुसरें
कांहीं काम नव्हतें. विद्याभ्यास मात्र तात्यांनीं उत्तम रीतीनें
चालविला होत. 'प्रपंचाचे कामास नृसिंहाची योजना आहे,
आमची अपेक्षा मुळींच धरूं नका,' असें प्रभूनीं सर्वांना निक्षून
सागितलें. प्रभूंच्या इच्छेच्या आड येऊं नये म्हणून सर्व मंडळी
कल्यागास संतोषानें परत गेली.
<BR/>


प्रभूंच्या चरित्राला स्वतंत्रपणें सुरवांत झाली ती अंबिल-
कुंडापासूनच होय. या ठिकाणीं प्रमुंचा वास सहा महिने
एकसारखा होता. कधीं गुप्त, कधीं प्ररट अशा रीतीनें प्रभूंनी
येथे सहा महिने काढले. या निसर्गरमणीय स्थळाचें महात्म्य,
प्रभूंच्या वास्तव्यापासून फार वाढलें. निर्जन, ओसाड व
भयानक भासणारें हें स्थान, लोकांनीं गजबजून गेलें; पूजा,
अर्चा इत्यादिकांच्या निनादानें, दुमदुमून गेलें व ठिकठिकाणीं
दुकानें व पालें उभी राहिल्यामुळें शोभायमान झालें ! या
जंगलात मंगल वाद्यें सुरू झालीं. भोजनाच्या पंक्तीवर पंक्ति
उठूं लागल्या. सर्वत्र जयजयकाराचा ध्वनि घुमू लागला. प्रभूंच्या
दर्शनास येणाऱ्या भाविकांचे चार प्रकार कल्पितां येतील.
आर्त, जिज्ञासु, अर्थार्थी व ज्ञानी. या चार प्रकारांमध्ये सर्वांचा
समावेश होण्यासारखा आहे. हे चतुर्विध लोक प्रभूंच्या मागें
येण्यास खरी सुरवात या अंबिलकुंडापासूनच झाली असें
म्हणावयास हरकत नाहीं. वेडा भाऊ बोलतो तें खरें होतें,
एवढया समजुतीनें आजपर्यंत जे लोक प्रभूकडे येत त्यांचीं
कामें होत असत. कोणास रोग झालेला असे, कोणावर
संकट असे, कोणास पुत्राची अपेक्षा असे; असे नाना प्रकारच्या
कामनेनें भरलेले किंवा आपत्तीनें त्रस्त झालेले लोकच
आजवर येत. त्यांच्या पुढच्या पायरीचे लोक म्हणजे जिज्ञासु
हे होत. प्रभूजवळ कांहीं योगसामर्थ्य आहे, ज्ञानसंग्रह आहे,
तो हस्तगत करावा या हेतूनें येणारे लोक ते जिज्ञासु
होत. या वर्गात सर्व शिष्यांचा समावेश होतो. केवळ द्रव्य
मागण्याचा हेतु धरुन कांहीं लोक येऊं लागले, ते अर्थार्थी
या सदरामध्यें येतात. आणि स्वतः ज्ञानसंपन्न असतांही
प्रभुदर्शनास येत, ते चवथ्या सदराखालीं मोडतात. प्रभूंचा
उत्कर्ष जसजसा होत गेला तसतसे क्रमाक्रमानें हे चारी
प्रकारचे लोक प्रभूभोंवतीं जमा होऊं लागले. यांत आर्त व
अर्थार्थी लोकांचें संख्याधिक्य होतें.
<BR/>


प्रभुच्या स्वतंत्र सामर्थ्यास सुरवात अंबिलकुंडापासूनच
झाली असें आम्हीं वर म्हटलेंच आहें. सहा महिने या ठिकाणीं
एकसारखा वास झाल्यामुळें लोक़समाज जमूं लागला.
'बुत्ति जात्री' स येथूनच सुरवात झाली. 'बुत्ति जात्री' हा शब्द
कानडी आहे. याचा अर्थ वाढपाची जत्रा, असा होतो. आस-
पासच्या खेडयापाड्यांतील शेंकडों लोकांनीं प्रभूंच्या आवडीचे
निरनिराळे पदार्थ तयार करून आणावयाचे आणि प्रभूंना अर्पण
करावयाचे. सर्व बालगोपालांचा मेळा जमवून प्रभूनीं सर्वांच्या
वाढपांती पदार्थ स्तुति करीत ग्रहण करावयाचे.या प्रकारच्या
भोजनांत विविधता असून फारच मौज असे. नाना प्रकारचें
खमंग व रुचकर पदार्थ सर्वांना मिळून भोजन चमचमीत
होई. खिचडी, वडे, भजी, धपाटे, निरनिराळीं थालिपीठें,
भाज्या, उसळी, यांची विविधता व निरनिराळया लोकांनीं
केल्यामुळें रुचिविचित्रता नित्य अनुभवास येई. अशा प्रकारचे
आनंदाचे दिवस त्या निर्जन अरण्यांत जाऊं लागल्यामुळें तें
अरण्य आनंदाचें स्थान बनलें, 'नित्य श्री नित्य मंगल' हें
प्रभुसन्निध सदैव राहू लागलें. तथापि प्रभु मधून मधून चारआठ
दिवस गुप्त होत असत, तेव्हां कोणासही त्यांचा पत्ता लागत
नसे; तरी प्रभूंच्या आगमनाची मार्गप्रतीक्षा करीत लोकसमुदाय
तसाच राहत असे. प्रभु समागमें सदैव निर्भयता असे.
<BR/>


चितापुरचे विठ्ठलराव पेशकार यांचें स्वदस्तुरचें एक पत्र
आम्हास पाहावयास मिळालें आहे, त्यांत त्यांच्या वडिलांकडून
समजलेली पुढील हकीकत त्यांनीं लिहिली आहे. प्रथम
कल्याणांहून बाहेर पडून अंबिलकुंडाकडे प्रभु चालले, त्या
वेळीं त्यांच्या मागोमाग विट्ठलरावचे वडील व आणखी एक
समवयस्क गृहस्थ असे दोघेजण निघाले. विठ्ठलरावचे वडील
कल्याणास राहत होते, तेही प्रभुसमागमांतील खेळगडी होते
असें त्यांच्या हकीकतीवरून दिसतें. दुसऱ्या मनुष्याचें
नांव विठ्ठ रावांनीं दिलें नाहीं; पण प्रतापपुरानजीकच्या निकवे
गांवचा कुछकर्णी अंबादासराव यांचे ते सासरे होते असें
म्हटलें आहे. त्यांनीं दिलेल्या हकीकतीचा सारांश असा आहे
की कल्याणांतून प्रभू बाहेर पडले, त्या वेळीं त्यांच्या
पाठोपाठ हे दोघेजण निघाले. कल्याणपासून तीन कोसांवर
असलेल्या मंठाळनजीकच्या अरण्यांत प्रभु शिरले त्या वेळीं या
दोघांनीं प्रभूंना तसें न करण्याबद्दल परोपरीनें सांगितलें.
अरण्याची भीति त्यांना वाटत आहे असें पाहून प्रभूंनी
"भिऊं नका; माझ्यामागोमाग या, तुमचं भाग्य उदयाला
येईल." असें सांगितल्यावरून ते प्रभूंच्या मागोमाग चालूं
लागले. अंबिलकुंडानजीकच्या गुहेजवळ आल्यावर प्रभूंच्या
सांगण्यावरून हे दोघेही प्रभूमागें गुहेत शिरले. कांहीं पावलें
गेल्यावर एक शिळा दिसली, ती यां तिघानीं खाली
पाडली व सर्वजण तिच्या आंतील गुहेत शिरले. त्या गुहेंतील
जागा अत्यंत स्वच्छ असून त्यांत एक आगटी दिसलीं.
आगटीनजीक एक चिमटा पडला होता. आगटींतील राख
रसरशीत होती. थोडेसें पुढें जातांच पहिल्यापेक्षांही मोठी अशी
एक काळी शिळा दृष्टीला पडली. ती खालीं पाडण्याचा प्रयत्न
दोघांनी करून पाहिला; परंतु यश आलें नाहीं. शेवटीं प्रभुहंसून
म्हणाले, "आतां पुरे करा; फक्त माझ्या धोतराचा पदर घट्ट
धरून उभे रहा; भिऊं नका" असें म्हणून प्रभूनीं एक जोराचा
हिसडा देतांच ती प्रचंड शिळा उलथून पडली पण आंतील
गुहेंतून एक भयंकर गर्जना ऐकूं आली. ती एखाद्या प्रचंड
वाघाची असावी असा त्या दोघांना भास होऊन, ते घाबरून
गेले व प्रभूंच्या धोतराचा धरलेला पदर सोडून मागच्या पावलीं
पळत सुटले ! पळतां पळतां कांहीं तरी धाडकन् पडल्याचा
आवाज त्यांना ऐकूं आला व त्याबरोबरच वाघाची गर्जनाही
झाली. त्यांनीं अनुमान केलें कीं प्रभूंवर त्या वाघानें झडप
घालून त्यांना खाऊन टाकलें असावें. भीतीनें गर्भगळित होऊन
ते धावत सुटले व थोडक्याच अवधींत त्यांनीं कल्याण गांठलें !
परंतु ह्या झालेल्या प्रकाराबद्दल कोणाजवळ 'ब्र' सुद्धां
काढण्याची त्यांना छाती झाली नाहीं. या गोष्टीलां कांहीं महिने
गेले, तरी अंबिलकुंडाकडे जाण्याचें धैर्य त्यांना होईना पुढे
कल्याणची बरीच मंडळीं अंबिलकुंडास स्नानास निघालेंली
पाहून हे दोघेही बरोबर दशम्या घेऊन निघाले .. डोंगर
चढून अंबिलकुंडाजवळ येतांच यांना प्रभूंचें स्मरण होऊन
पूर्वींच्या घडलेल्या प्रकाराबद्दल ते बोलंत आहेत इतक्यांत समोर
प्रभूंची स्वारी दृष्टीस पडली. वाघाच्या गुहेंतून प्रभु जिवंत
बाहेर आल्याचें पाहून त्यांना अत्यंत नवल वाटलें. आणी
जवळ जवळ दोन महिने प्रभूंना अन्न मिळालें नसतांही,
पूर्वीपेक्षांही प्रभूंचा चेहरा तेजस्वी व प्रफुल्लित असलेला पाहून
ते विस्मित झाले. हें असें कसें झालें ? असा त्यांनी प्रभूंना
प्रश्न केला; त्यावर प्रभु म्हणाले, "तुम्ही न घाबरता माझ्यामागें
आला असतां, तर त्याचें मर्म समजलें असतें. आतां काय
उपयोग ?" नंतर अंबिलकुंडावर आलेल्या सर्व लोकांचीं स्नानें
झाल्यावर प्रभूंसह या दोघांनीं स्नान केलें व एका बाजूस
बसून बरोबर आणलेल्या दशम्या खाऊया अशी इच्छा
प्रदर्शित केली. इतक्यांत समोरून एक बैरागी येत असलेला
त्यांच्या दृष्टीस पडला. या बैराग्याची अंगकांति अत्यंत तेजःपुञ्ज
होतीं. त्याच्या समागमें दोन कुत्र्या होत्या, हातांत एक
कटोरा होता व कांखेला झोळी लटकत होती. या बैराग्याला
पाहून प्रभु म्हणाले, "आज महाप्रसादाचा योग आहे. प्रताद
घेतल्यावर मगच दशम्या खाऊं."
<BR/>


हा काय चमत्कार आहे हें त्या दोघांच्या लक्षांत आलें
नाहीं. त्या बैराग्यानें आपल्या कटोऱ्यांत कुत्र्यांचें दूध काढलें
व झोळींतील भाकरीचे तुकडे त्यांत कालवले. जवळच एक
मेलेला साप पडला होता, तोही उचलून त्या कटोऱ्यात घालून
भाकरीबरोबर कालविला. हे दोघे विस्मित होऊन हा प्रकार
पाहत होते. सर्व काला कालविल्यावर त्या बैराग्यानें प्रभूना
हाक मारून कटोऱ्यांतील मूठभर काला त्यांच्या हातांत दिला.
त्याप्रमाणें या दोघांनाही जवळ बोलावून त्यांच्याही हातांत
काला दिला. प्रभूंनीं तो काला चटकन् तोंडांत घालून खाऊन
टाकला. पण प्रत्यक्ष पाहिलेल्या किळसवाण्या प्रकारामुळे या
दोघांनीं तो काला तसाच हातांत धरून ठेविला. बैराग्यानें
शांतपणें कटो-्यांतील सर्व काला खाल्ल्यानंतर, बैरागी निघून
गेला, प्रभूंनीं या दोघांना काला खाल्ला काय, असें विचारलें
तेव्हां त्यांनीं झालेली गोष्ट सांगितली व मूठ उघडून प्रभूला
दाखविली. पण मुठींत कांहींच दिसलें नाहीं ! बैरागी आला
कोठून, व गेला कोठें हें त्यांना समजलें नाहीं. तसेंच मुठींत
धरलेल्या काल्याचे तरी काय झाले हेंही त्यांच्या लक्षांत आलें
नाहीं. 'तुमचें भाग्यच नाहीं त्याला तुम्हीं काय करणार ?'
एवढेच उद्गार प्रभूंनीं काढले.
<BR/>


वरील हकीकत विठ्ठलराव पेशकार यांना त्यांच्या
वडिलांकडून समजली असें ते म्हणतात. हें कथानक अद्भुत
आहे. याच पत्रांत विठ्ठलरावांनीं असेंही म्हटलें आहे कीं,
प्रभूंनी एकदां 'आ' पसरून, आपल्या तोंडांत दत्तात्रयाचें रूप
आपल्या मातुःश्रीस दाखविलें !
<BR/>


प्रभु अमृतकुंडावर सहा महिने राहिले होते हें मागें
कळविलेंच आहे. या सहा महिन्यात अनेक पंथांचे लोक
नित्यशः प्रभुदर्शनार्थ येत असत. एकदां असाच कांहीं लिंगायत
लोकांचा समुदाय तेथें आला. लोकसमुदायाच्या अजमासानें
स्वयंपाकाची सिद्धता झाली. सर्वाचीं पानें वाढावयाची तयारी
झाली तेव्हां आढळून आलें कीं, अन्नाच्या मानानें लोकांची
संख्या फारच मोठी आहे. आतां काय करावें या विवंचनेंत
मुख्य पुढारी पडले. कांहीं लोकांनीं प्रभूंकडे जाऊन हें वर्तमान
कळविलें. तेव्हां प्रभूंनी आज्ञा केली की, "कांही चिंता करूं
नका; सर्वांचीं पानें मांडून वाढावयास सुरवात करा" असें
म्हणून प्रभु चटकन् उठून शिजलेल्या अन्नाकडे जाऊन त्यावर
त्यांनीं आपली अमृतदृष्टि फेकली. प्रभुनामाचा जयजयकार
करून भक्त मंडळींनीं सर्वांचीं पानें मांडून एकदम वाढावयास
प्रारंभ केला. शेवटीं सर्वांना भरपूर प्रसाद मिळून, त्यांची
आकंठ तृप्ति झाली. सर्वांचीं जेवणें झाल्यावरही बरेंच अन्न
शिल्लक राहिलें. नंतर तें अन्न घेऊन जाणाऱ्या लोकांसही
देऊन टाकलें. अशा प्रकारें आपल्या भक्तांची चिन्ता दूर करून
प्रभूंनीं सर्वांना सुखी केलें.
<BR/>


अमृतकुंडांवर एकदा रात्रीच्या समयीं तेल संपून गेलें व
दिवे लावण्याची सोय नसल्यामुळें फारच अंधार पडला. लोक
भयभीत झाले. पण दिव्याची सोय कशी करावी, हें कोणालाच
सुचेना. भयंकर अरण्य, श्वापदांची सदैव भीति, शिवाय चोर,
लुटारू लोकांचा उपसर्ग; यामुळें प्रभूकरितां राहिलेले ते
भक्तलोक भयविव्हल होऊन हे संकट दूर व्हावें म्हणून प्रार्थना
करूं लागले. त्यांचें मनोगत ओळखून प्रभूंना त्यांची करुणा
आली. इतक्यांत तुपाचे बुधले घेऊन कांहीं माणसें तेथें येऊन
दाखल झालीं. मग प्रभूनीं आज्ञा केली कीं, "तेलाच्या जागी
तुपाचे दिवे लावावे." आज्ञेप्रमाणें देवालयांत व चोहोंकडे
तुपाचे दिवे लावण्यांत आले. अशा रीतीनें प्रमूंनीं भक्तलोकांना
निर्भय करून संतोषित केलें.
<BR/>


अशा तर्हेच्या अनंत कथा ऐकण्यांत आहेत. त्या सर्वांचा
समावेश या ठिकाणीं करतां येणें शक्य नाहीं, प्रभूंचा मुक्काम
अंबिलकुंडावर सहा महिने झाल्यानंतर, कल्याणच्या लोकांच्या
आग्रहास्तव, प्रभु पुनश्च कल्याणास गेले. परंतु प्रभूचें वास्तव्य
कायमपणें कल्याणास यापुढे कधींच झाले नाहीं. यापुढील
बारा वर्षांत, प्रंभूचा संचार सर्व मणिचूल पर्वतावर झाला
अंसला तरी मधून मधून कांहीं काळ प्रभु कल्याणास येऊन
राहत असत. प्रभु कोठेंही गेले तरी त्यांच्या समागमें थोडासा
शिष्यगण राहत असेच. हे सर्व बहुतेक कल्याण किंवा
आसपासच्या गांवांतीलच होते. यांत चिमणाजी नांवाचा
शिष्य प्रभुसमागमें सदोदित राहूं लागला. सटका व झोळी
यांवो दीक्षा प्रथम संपादन करून घेणारा हाच ब्रह्मचारी होय.
<BR/>


आपल्या समागमें सतत राहणाऱ्या शिष्यवृंदांस सर्व प्रकारें
सौख्य प्राप्त होऊन त्यांना पारमार्थिक श्रेष्ठता मिळावी, अशी
योजना सहजगत्या प्रभूकडून होत असे. शिष्यांनीं आचरण्याचे
नियम, यथायोग्य रीतीनें पाळले जातात कीं नाहींत हें प्रभु
सूक्ष्म रीतीनें पाहत असत. कोणाची चूक झाल्यास त्याची
जाणीव करून देऊन प्रेमानें त्यापासून परावृत करण्याची
विलक्षण हातोटी प्रभूंना साधून गेली होती. सर्व शिष्यमंडळ
कडकडीत ब्रह्मचर्य पाळीत असे व आपापल्या मार्गाचें साधन
करण्यास तत्पर असे. यत्किञ्चित बाबींतही प्रभु लक्ष देत असत
व कोणासही मानसिक अथवा शारीरिक पीडा होऊं नये अशी
व्यवस्था ठेवीत. प्रभुसहवासांत कोणाला कसलेंच भय नसे;
तथापि मधून-मधून कांहीं पीडा उत्पन्न झाल्यास. प्रभूकडून
तिचा परिहारही तात्काळ होत असे.
<BR/>


एकदा एका शिष्याच्या पोटांत दुखूं लागलें. पोटांतील
असह्य वेदनांनीं तो गडबडा लोळूं लागला. पोटशूळ भयंकर
प्रकारचा असल्यामुळें, कसल्याही उपायांनीं तो शमेना. शेवटी
प्रभूंकडे याची वर्दी पोंचली. प्रभु त्या शिष्याजवळ गेले व त्याची
विचारपूस करूं लागले, पोटांतील त्या तीव्र वेदना त्या बिचा-
ऱ्याला बोलून दाखवितां येईनात व त्याची तळमळ राहीना.
शेवटीं प्रभूनीं त्याच्या पोटावर हात फिरविण्यास सुरवात केली.
प्रभूंच्या हाताचा स्पर्श होतांच वेदना कमी होऊं लागल्या. कांही
वेळानें पोटदुखी बंद होऊन त्याची तळमळ शांत झाली.
<BR/>


वरीलप्रमाणें शारीरिक विकार असंख्य लोकांचें बरे होत
असत. कांहीं लोकांची पिशाचबाधा नाहींशी झाली, कांहीं
लोकांचें दारिद्रय दूर पळालें, कांहीं लोकांना पुत्रप्राप्ति झाली,
अशा एक ना दोन, हजारों गोष्टी नित्यशः दृष्टोत्पत्तीस येऊं
लागल्या. प्रभुसामर्थ्याचा लौकिक पसरूं लागला, व प्रभुदर्शनाला
येणारा लोकसमाजही दिवसेंदिवस वाढूं लागला. जमलेल्या
लोकांच्या अन्नोदकाची व्यवस्था प्रभूजवळ उत्तम होऊं लागली.
दत्ताची झोळी हीच प्रभूजवळ कामधेनु होती; ती सर्वांच्या
अन्नोदकाची भरपूर सोय करून ठेवीं. प्रभु तर साक्षात् भक्त-
कार्यकल्पद्रुमच होते !

<BR/><BR/>
<BR/><BR/>



